# Vad säger tidigare deltagare?

## Marie Johansson

![Marie Johansson](images/marie-1.webp)

> Att komma till lägret första gången var lite som att komma hem. Efteråt sa vår då 9-åring att han nu förstod att det finns fler som han och att han inte haft ord för hur han var annorlunda tidigare. Han tyckte att på lägret kändes allt som vanligt medan det hemma i det vanliga livet alltid kändes ovanligt. För första gången i sitt liv fanns han i ett sammanhang där jämnåriga förstod vad han pratade om och som pratade om sådant han tyckte var intressant. Och vi föräldrar som känt oss ganska ensamma och vilsna mötte andra föräldrar med liknande erfarenheter och liknande historia. Det hade vi aldrig gjort tidigare. Öppenheten och förståelsen som finns på lägret ger en ovanlig stämning. Vi är alla där för våra barn och vilka de ÄR, inte vad de GÖR, som till exempel ett fotbolls- eller ridläger. Jag tror att det finns något sårbart i det som påverkar alla och skapar välvilja, omtanke och en vilja att inkludera.

## Familjen Sommerfeld

![Familjen Sommerfeld](images/sommerfeld-1.webp)

> Vår familj har varit på lägret fem gånger. När vi kom dit första gången var vi som familj ganska trasiga och slutkörda av en ickefungerande skola med en son som inte fick utmaning och inget gehör från skolan. Vi fick ett varmt mottagande på lägret och kände ganska snabbt att det finns fler som vi, våra barn smälte in. Barnen märkte att de passade in, det uppstod inte situationer som det kunde göra i skolan utan det fungerade. För oss föräldrar var det skönt att få prata med likasinnade och få höra andras erfarenheter och få tips och råd. Det är otroligt fin gemenskap på lägret. Nu längtar barnen (och vi) varje år efter lägerveckan och barnen tar för sig och är med och arrangerar aktiviteter och vi kan dela med oss av våra erfarenheter vilket känns väldigt bra. Det är lite svårt att beskriva för någon som inte varit på lägret hur det är och vad man gör men det kan bäst liknas vid att man går in i en intensiv bubbla där man kan vara sig själv och barnen behöver inte känna att de ska anpassa sig eller passa in i en mall, de kan bara vara sig själva.

## Malin Isenfors

![Malin Isenfors](images/isenfors-1.webp)

> “Är det så här vårt barn är EGENTLIGEN?!?” Det var orden vi föräldrar sa till varandra då vi för första gången såg vårt mellanbarn blomma ut, helt och fullt. Det var första gången hon träffade och klickade med ett barn vars hjärna gick i samma rasande takt som hennes egen. För första gången behövde hon inte längre hålla tillbaka eller anpassa sig efter andra när hon lekte med ett barn i samma ålder. Det var vårt första läger i sysslebäck. Där var också första gången som sonen träffade andra som också radikalaccelerat. Han upptäckte att han inte längre var bäst på allt som han var intresserad av. Att han faktiskt kan gilla att umgås med jämnåriga. Det var då vår 3-åring fick två nya bästisar som hon försvann iväg med varje dag efter frukost och kom tillbaka till middag. Att kompisarna var 11 år, det spelade ingen roll. Ålder är inte existerande mellan särbegåvade barn. De har fortsatt att vara vänner många år sedan dess. För oss är läget i Sysslebäck den viktigaste tiden på hela året. En tid då hela familjen andas ut och på riktigt laddar batterierna. En plats där kreativitet och utveckling får blomma. En plats för livslånga vänskaper att skapas för alla i familjen. En plats att bara få vara dig själv. Något helt unikt.

## Familjen Nilsson

![Familjen Nilsson](images/nilsson-1.webp)

> Vi har varit med på alla läger sedan 2018. De första åren var vi lite blyga och höll oss mest i datasalen. Numera handlar det mer om musik, rollspel, bollspel och tonårshäng. Oavsett vilket intresse man har brukar det alltid finnas någon som gillar samma sak – det finns alla sorters nördar. Vi kommer i år igen!
