# Hur mycket kostar det?

## Avgift för lägret

Deltagaravgiften för 2025 är **400 kr per deltagare** för hela lägret. Definitionen av *deltagare* är alltså deltagande vuxna och barn, där de allra yngsta (ca 0-2 år) är undantagna. Man är deltagare oavsett man bor på lägerområdet eller inte.

![Servicehus](images/servicehuset.webp)

### Medlem RFSB

Utöver deltagaravgiften så är det obligatoriskt med medlemskap i RFSB för deltagande på lägret. Kostnaden för medlemskap är **200 kr per vuxen** **(25+ år)** respektive **100 kr (18-25 år)** medan barn och ungdomar är medlemmar utan kostnad. Ni som redan är betalande medlemmar betalar naturligtvis inte för detta igen.

### Betalning

Faktura skickas ut för lägeravgift och eventuellt nya medlemsavgifter. Kontrollera er epost inklusive skräppost (fakturan kommer från <mail@eaccounting.vismaonline.com>), och hör av er till <ekonomi@rfsb.se> om något skulle vara fel.

### Boende

Det finns lite olika boende-alternativ. Nedan listas de som är relaterade till campingen som lägret hålls på. Boendemässigt finns en hög kapacitet, med tusentals bäddar tillgängliga vid Branäs (ca en mil från lägret) och i Sysslebäck kan det finnas stugor som hyrs ut via AirBnB eller annan tjänst. Detta fixas helt på egen hand. Tipsa gärna varandra i facebook-gruppen.

Lägerområdets tält- och husvagnsplatser har inte varit fulltecknade tidigare år.

Lägerområdets centrala stug- och vandrarhemsplatser är få — de som anmäler sig på utsatt tid (se anmälan) och kommer vara med samtliga lägerdagar kan delta i fördelning av dessa. Besked om tilldelning av stuga/vandrarhemsplats på campingen skickas ut någon månad före lägret**.** Det går bra att avanmäla sig om man inte tilldelas boende. I sådana fall ordnar vi återbetalning av deltagaravgiften.

**Betalning sker direkt till campingen vid ankomst för de som har boende enligt nedan.**
Extra dagar före/efter veckan kan bokas direkt med campingen efter att stuga/vandrarhem tilldelats. Detsamma gäller campingplats. Uppge alltid att du ska på sommarläger för att få lägerpris alla dygnen.

## Stugor

![Stuga](images/stuga.webp)

Stuga på campingen är för de som deltager samtliga lägerdagar. Dessa fördelas efter anmälan till lägeransvariga.
[Läs om stugor (scrolla)](https://vildmarkscenter.com/sv/sommar-3/sysslebaeks-camping).
[Här finns bilder
](https://www.booking.com/hotel/se/vildmarkscenter.sv.html?activeTab=photosGallery)  
**Pris:**  
Stuga 4 bäddar 4200kr  
Stuga 5 bäddar 4500kr

## Vandrarhem

![Vandrarhem](images/vandrarhem.webp)

Vandrarhemsrum på campingen är för de som deltager samtliga lägerdagar. Dessa fördelas efter anmälan till lägeransvariga.
[Läs om vandrarhem (scrolla)](https://vildmarkscenter.com/sv/sommar-3/sysslebaeks-camping).  
**Pris:**  
Stuga 4-5 bäddar. 3600:-

## Camping

![Campingplats](images/camping.webp)

> Husvagn/husbil/tält finns det i regel gott om plats för. Speciellt camping-pris gäller.
>
> Samma lägerpris oavsett boendeform. Meddela vid incheckning (även vid tidig ankomst, till exempel midsommarafton) så får du samma dygnspris hela veckan. El har varit vanlig stickkontakt och skåpen är ”låsta”, tryck in valfri liten nyckel för att låsa upp vid sen ankomst och om reception är stängd. Välj plats, och besök receptionen på morgonen för incheckning. Vi brukar främst nyttja de “översta” raderna närmast servicehuset och sedan fylla på. Det är givetvis valfritt.

**Pris**:  
Plats inkl el 220:-/dygn  
Plats utan el 200:-/dygn

## Klarälvsbyn

![Klarälvsbyn](images/klaralvsbyn.webp)

Stugor i Klarälvsbyn fördelas efter anmälan till lägeransvariga.
Dessa ligger ca 10 km från lägret.  
[Läs om klarälvsbyns stugor](https://vildmarkscenter.com/sv/sommar-3/stugsemester-i-klaraelvsbyn).  
**Pris:**  
Stuga 4-5 bäddar 3600 kr  
